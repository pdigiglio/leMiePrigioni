
\chapter*{Introduzione}
\addcontentsline{toc}{chapter}{Introduzione}

Ho io scritto queste Memorie per vanità di parlar di me? Bramo che ciò non
sia, e per quanto uno possa di sé giudice costituirsi, parmi d'avere avuto
alcune mire migliori:~---~quella di contribuire a confortare qualche infelice
coll'esponimento de' mali che patii e delle consolazioni ch'esperimentai
essere conseguibili nelle somme sventure;~---~quella d'attestare che in mezzo
a' miei lunghi tormenti non trovai pur l'umanità così iniqua, così indegna
d'indulgenza, così scarsa d'egregie anime, come suol venire rappresentata;
---~quella d'invitare i cuori nobili ad amare assai, a non odiare alcun
mortale, ad odiar solo irreconciliabilmente le basse finzioni, la
pusillanimità, la perfidia, ogni morale degradamento;~---~quella di ridire
una verità già notissima, ma spesso dimenticata: la Religione e la
Filosofia comandare l'una e l'altra energico volere e giudizio pacato, e
senza queste unite condizioni non esservi né giustizia, né dignità, né
principii securi.
